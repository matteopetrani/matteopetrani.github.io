---
layout: post
title: "Design for time"
date: 2025-02-10 07:30:40 +0000
author: "Matteo Petrani"
telegram: ""
---

È giusto convincersi che il tempo passato davanti ad un Mac sia "giusto"? È un po' che mi interrogo su questo aspetto, specialmente in queste settimane che ho ripreso a "produrre". Cerco di dare una forma a questo tempo, un proposito. Fuori intanto, la natura vive il suo corso.

C'è un patrimonio nella nostra vita che non possiamo investire, non possiamo aumentare in nessun modo e anzi, è una fonte dal quale possiamo solo prelevare e di cui non sappiamo neanche la cifra esatta: il tempo a nostra disposizione.

Ansietta? Consolati, è una legge imposta dalla vita alla quale nessuno può sottrarsi.

"Se il problema non può essere risolto, perché preoccuparsi?"
— Dalai Lama

Son 15 anni che lavoro per progettare esperienze digitali e lo "screen time" è sempre stato un KPI ambiguo: chi lo vuole aumentare per aumentare il Time-Weighted Revenue, chi lo vuole diminuire come evidenza di un prodotto estremamente ottimizzato.

Mi è sempre piaciuta la strofa di Willie Peyote: "Vogliamo tutti risparmiare tempo, e poi con questo tempo in più cosa si fa? Bah.". Quanto è vera? È anche vero che avere del tempo libero è il punto di partenza per poterlo usare con testa. Tornano a galla tutti i concetti di fare spazio, di liberare, di svuotare per permettere ad altro di entrare nella nostra vita. Di questo magari ne parliamo in futuro.

Partendo da questi presupposti ho iniziato a scrivere un piccolo manifesto. È una bozza aperta a feedback e suggerimenti; intano vi condivido un WIP.

Son solo 4 punti per ora, conto di estenderlo per essere più inclusivo di altri aspetti della vita.

I 4 principi possono essere riassunti così:

 1. Ogni essere vivente è libero e come tale sceglie come usare il proprio tempo vitale.
 2. Laddove possibile, ridurre o azzerare ogni dovere necessario alla sopravvivenza
 3. L'innovazione e la tecnologia devono prendersi in carico tutti doveri ed obblighi per l'individuo provenienti da società, economia, politica
 4. Qualsiasi prodotto o servizio deve nascere da un pensiero d'amore

Ne aggiungereste altri?

## Ripensiamo al tempo

Viviamo in un’epoca dove si misura tutto tranne che il tempo che scorre. In questo corso d'acqua che scorre dobbiamo, per vivere, sottostare a doveri imposti e obblighi sociali.

Mi son chiesto spesso cosa accadrebbe se potessimo riprenderne il controllo. Questo manifesto di progettazione nasce come invito a ridefinire il nostro rapporto con il tempo, riaffermando il diritto di ogni essere vivente a scegliere come investire ogni istante della propria esistenza. Per non creare distorsioni in questa visione, ogni prodotto e servizio non è solo funzionale, ma dovrebbe nascere da un pensiero di amore e unità, mettendo al centro il benessere dell’individuo.

Ripensare il tempo significa progettare un mondo in cui la vita non sia scandita da obblighi, ma da scelte consapevoli.

E tu, come vorresti usare il tuo tempo?

Cosa sto leggendo

 - La mente del bambino - Maria Montessori
 - Oltre l'invisibile - Federico Faggin